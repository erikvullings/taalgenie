# Werkwoordspelling

In het Nederlands kennen we regelmatige (zwakke) en onregelmatige (sterke) werkwoorden. De onregelmatige werkwoorden moet je gewoon uit je hoofd leren, maar voor de regelmatige zijn gelukkig wel regels te geven. Een samenvatting van deze regels vind je in het schema hieronder.

<figure>
  <material-box data-src='../assets/werkwoordspelling/werkwoordspelling.png'></material-box>
  <figcaption>Fig.1 - Werkwoordspelling <a target="_blank" href='../assets/werkwoordspelling/werkwoordspelling.pdf'>PDF versie</a>.</figcaption>
</figure>

## Tegenwoordige tijd

De tegenwoordige tijd (tt) krijg je als er iets in het *nu*, *op dit moment* gebeurt, zoals *Ik loop naar school*. De spelling is eenvoudig als je weet wat de **stam** (ik-vorm tt) van het werkwoord is. En de stam bepaal je als volgt:

1. Neem de *infinitief* (het hele werkwoord) en haal de '-en' er vanaf.

   B.v. *werken ⇒ werk~~en~~ ⇒ werk*.
2. Soms ben je nu al klaar, maar kijk nu ook of:
   - Je klinkers moet verdubbelen om de klank gelijk te houden: *maken ⇒ mak~~en~~ ⇒ mak ⇒ maak*.
   - Je dubbele medeklinkers op het einde moet verwijderen: B.v. *hebben ⇒ hebb~~en~~ ⇒ heb~~b~~ ⇒ heb*.
   - Een *z* op het einde wordt *s*: B.v. *vrezen ⇒ vrez~~en~~ ⇒ vrez ⇒ vreez ⇒ vrees*.
   - Een *v* op het einde wordt *f*: B.v. *zweven ⇒ zwev~~en~~ ⇒ zwev ⇒ zweev ⇒ zweef*.

   Merk op: Bij de laatste twee moet je ook de medeklinkers verdubbelen!

Met behulp van de stam wordt het nu eenvoudig:

| Persoon | Enkelvoud                   | Meervoud            |
| ------: | --------------------------- | ------------------- |
|  Eerste | ik *stam*                   | wij *infinitief*    |
|  Tweede | jij *stam* **+t**           | jullie *infinitief* |
|   Derde | hij, zij, het *stam* **+t** | zij *infinitief*    |

### Speciale gevallen

#### 'je' of 'jij' achter de persoonsvorm

Als 'je' of 'jij' *achter* het werkwoord staat, en je kunt 'je' in 'jij' veranderen (of omgekeerd), dan krijg je de stam:

- *Kun **je** mij helpen?*, want je kunt ook schrijven *Kun **jij** me helpen?*
- *Word **je** morgen 13?*, want je kunt ook schrijven *Word **jij** morgen 13?*

Maar niet:

- *Werkt je zus bij de supermarkt?*, want je kunt niet schrijven *Werkt jij zus bij de supermarkt?*
- *Wordt je broer morgen 13?*, want je kunt niet schrijven *Word jij broer morgen 13?*

#### Gebiedende wijs

Ook de gebiedende wijs schrijf je gebruikmakend van de stam (ik-vorm tt):

- Pas op!
- Vang de bal!
- Wind je niet op, man! *(merk op dat je hier niet 'je' in 'jij' kunt veranderen, maar je gebruikt nog steeds de stam)*

#### Stam eindigend op 't'

Nog een kleine opmerking: indien de stam al op een 't' eindigt, dan krijg je in de tweede en derde persoon enkelvoud er geen 't' meer bij:

- Zitten: ik zit, jij zit, hij zit
- Zetten: ik zet, jij zet, hij zet

### Voorbeelden

#### Werken (stam: werk)

| Enkelvoud               | Meervoud      |
| ----------------------- | ------------- |
| ik werk                 | wij werken    |
| jij werk**t**           | jullie werken |
| hij, zij, het werk**t** | zij werken    |

#### Maken (stam: maak)

| Enkelvoud               | Meervoud     |
| ----------------------- | ------------ |
| ik maak                 | wij maken    |
| jij maak**t**           | jullie maken |
| hij, zij, het maak**t** | zij maken    |

#### Zweven (stam: zweef)

| Enkelvoud                | Meervoud      |
| ------------------------ | ------------- |
| ik zweef                 | wij zweven    |
| jij zweef**t**           | jullie zweven |
| hij, zij, het zweef**t** | zij zweven    |

## Verleden tijd

De verleden tijd (vt) krijg je als er iets in *het verleden* gebeurde, b.v. *Gisteren fietste ik naar school* of *Een week geleden...*.

### Zwakke werkwoorden

De meeste werkwoorden zijn zwak, en dan verandert de klank niet in de verleden tijd. De spellingsregels van de zwakke (=regelmatige) werkwoorden zijn als volgt:

1. Bepaal de **stam** (zie hierboven).
2. Neem de *infinitief* (hele werkwoord), haal de '-en' er vanaf, en kijk naar de laatste letter. B.v. *werken ⇒ werk~~en~~ ⇒ werk ⇒ k*.
3. Indien je de laatste letter in *'t Kofschip x* (of *'t fokschaap x*) kunt terugvinden, dan maak je de verleden tijd enkelvoud met **stam+te** en meervoud met **stam+ten**, en anders gebruik je **+de/+den**.

Let op: In stap 2 neem je NIET de laatste letter van de stam. Vaak is dat dezelfde, maar het gaat mis bij woorden waar de *z* of *v* in een *s* en *f* veranderen, zoals:

- zweven: de stam is *zweef*, hetgeen eindigt op een *f*, en dan zou je het foutieve *zweefte* krijgen i.p.v. *zweefde*.
- vrezen: de stam is *vrees*, hetgeen eindigt op een *s*, en dan zou je het foutieve *vreeste* krijgen i.p.v. *vreesde*.

#### Voorbeeld: Werken

Stam: werk, laatste letter werk~~en~~ ⇒ k ⇒ +te/+ten.

| Enkelvoud                | Meervoud           |
| ------------------------ | ------------------ |
| ik werk**te**            | wij werk**ten**    |
| jij werk**te**           | jullie werk**ten** |
| hij, zij, het werk**te** | zij werk**ten**    |

#### Voorbeeld: Wandelen

Stam: wandel, laatste letter wandel~~en~~  ⇒ l ⇒ +de/+den.

| Enkelvoud                  | Meervoud             |
| -------------------------- | -------------------- |
| ik wandel**de**            | wij wandel**den**    |
| jij wandel**de**           | jullie wandel**den** |
| hij, zij, het wandel**de** | zij wandel**den**    |

#### Voorbeeld: Zweven

Stam: zweef, laatste letter zwev~~en~~ ⇒ v ⇒ +de/den.

| Enkelvoud                 | Meervoud            |
| ------------------------- | ------------------- |
| ik zweef**de**            | wij zweef**den**    |
| jij zweef**de**           | jullie zweef**den** |
| hij, zij, het zweef**de** | zij zweef**den**    |

### Sterke werkwoorden

Bij sterke werkwoorden verandert de klank in de verleden tijd:

- Verleng het woord om te horen of het eindigt op een *d* of een *t*.
  - *binden ⇒ bonden*: en *ik bond*, want in *wij bonden* hoor je een *d*.
  - *zitten ⇒ zaten*: en *ik zat*, want in *wij zaten* hoor je een *t*.
- Gebruik geen dubbele letters, dus ook geen *dd* of *tt*, tenzij het nodig is voor de klank:
  - *strijden ⇒ streden, worden ⇒ werden, geven ⇒ gaven*
  - *liegen ⇒ logen, kopen ⇒ kochten, liggen ⇒ lagen, verkopen ⇒ verkochten*
  - *schuiven ⇒ schoven, verwijten ⇒ verweten, beginnen ⇒ begonnen*

## Voltooid deelwoord (vd)

De voltooide tijd drukt meestal een activiteit uit die al is afgelopen (*voltooid*), zoals *Ik heb mijn tanden al gepoetst*, met als voltooid deelwoord *gepoetst*. Het voltooid deelwoord (vd) maakt meestal deel uit van het gezegde. Er staat dan altijd een vorm van (de hulpwerkwoorden) *hebben*, *zijn*, of *worden* bij.

- Dat liedje heb ik ook **gezongen**.
- De wedstrijd werd vanmiddag **gespeeld**.
- Heeft hij die tocht al **gefietst**?

Het voltooid deelwoord schrijven:

- Bij sterke werkwoorden eindigt het vd vaak op *-en*, zoals *gelopen*, *vernomen* of *gegeven*.
- Bij zwakke werkwoorden eindigt het vd vaak op een *d* of *t*, zoals *gewandeld* of *gekocht*. Of het een *d* of *t*  is bepaal je net als in de verleden tijd.

  **Ezelsbruggetje:** Verleng het woord met *-e*, dan hoor je of het met een *d* of *t* moet zijn.

## Onvoltooid deelwoord (od)

De onvoltooide tijd drukt meestal een activiteit uit die nog niet is afgelopen (*onvoltooid*), zoals *Lachend loopt hij de straat uit*, met als onvoltooid deelwoord (od) *lachend*. Je maakt het met infinitief+d: *zingen+d ⇒ zingend*.
